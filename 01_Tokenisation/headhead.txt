
Astronomie:
De Astronomie (greeksch αστρονομία, nipp un nau "De Gesett von de Steerns", ut "άστρο, ástro - de Steen" un "νόμος, nómos - dat Gesett") is de Wetenschap vun den Heben, de Sünn, den Maand, de Steern un de Planetens un woans dat allns funkschoneert.
Anfungen hett de Astronomie al in de Steentiet. Dat is t.B. an de Anlaag vun Stonehenge in England to sehn, obers ok an de Himmelsschiev vun Nebra. De Hoogkulturen in Ägypten un Mesopotamien hebbt sick denn besünners dorum kümmert. In de ole Tied weer de Astronomie temlich mit de Astrologie verknütt. De Astronomie weur besünners dorför bruukt, de Position vun de Planetens voruttobereken. In de niege Tiet güng dat denn mit wetenschaplich Astronomie los. Sünnerlich weern dat Nikolaus Kopernikus, Johannes Kepler, Tycho Brahe un Galileo Galilei, de de Astronomie to een richtige Naturwetenschap mookt harrn. As Galileo Galilei denn dat Kiekrühr utklambüstert harr, geev dat een Dörbrook. He harr denn al de Maanden vun den Jupiter un de Ring vun den Saturn ankeken un beschreven.

Albanien:
Albanien is en Republiek, de in'n Süüdoosten vun Europa up den Balkan liggt un sik vun de Adria bet Noordmakedonien streckt. Navers sünd Montenegro, Serbien, Noordmakedonien un Grekenland. De Hööftstadt is Tirana.
Spraken.
Amtsspraak is Albaansch (Tosksch un Geegsch). In den Süden warrt en beten Greeksch snackt.
Staat.
Albanien is en Republiek. De Verfaten is demokraatsch.

Andorra:
Andorra is en lütt Förstendom, wat in den Süüdwesten vun Europa in’e Pyrenäen liggt - inklemmt dör Spanien un Frankriek. De Hööftstadt is Andorra la Vella.
Spraken.
Amtsspraken sünd Katalaansch, Franzöösch un Spaansch.
Staat.
Andorra warrt regeert vun den Präsident vun Frankriek un den Bischop vun Urgel in Spanien. De Verfaten is demokraatsch.
Kiek ok nah bi de List vun de Städer in Andorra

Adam vun Bremen:
Adam vun Bremen (Adamus Bremensis) weer en Schoolmeester un Baas vun de School to Bremen in dat 11. Johrhunnert. He weer ut Franken. Ünner den Arzbischop Adalbert vun Bremen keem he 1066 na Bremen an de School vun dat Bisdom. Dor schreev he denn bet 1076 de "Gesta Hammaburgensis ecclesiae pontificum", wat en Chronik vun dat Arzbisdom Hamborg is. Beröhmt sünd de veer Böker besünners, wieldes dor ok Grönland (Gronland) un Vinland, wat Noordamerika is, opschreven sünd - 416 Johr vör Christoph Kolumbus. 
Aver de "Gesta" sünd ok noch anners interessant. Se gifft uns een goot Tüügnis woans dat in den Noorden vun Sassen weer un wo sik Sassen un Slawen un Dänen strieden un wedder verdragen hebbt. He seggt uns ok nipp un nau, wat dat för gröttere Karken geev un wo de Stämm sitten deen, to'n Bispeel schrifft he över de Sassen nördlich vun de Ilv: "Transalbianorum Saxonum populi sunt tres: primi ad occeanum sunt Tedmarsgoi, et eorum ecclesia mater in Melindorp, secundi Holcetae dicti a silvis quas accolunt; eos Sturia flumen interluit, ecclesia Scanafeld; tercii et nobiliores Sturmarii dicuntur, eo quod seditionibus ea gens frequens agitur. Inter quos metropolis Hammaburg caput extollit, olim viris et armis potens, agro et frugibus felix; nunc vero peccatorum vindictae patens, in solitudinem redacta est." Dat heet:
He schrifft ok, dat dat Piratens ("Ascomannos" nöömt, wat de Wikingers sünd) geev, de dat Land vun de Freesen un Hadeln wüst maakt hebbt. Un dat Stadius, vun em an anner Steed ok Stade naamt, een Haven harr un de Hööftstadt vun dat Rebeet weer. 
He schrifft ok, dat dat Bischöp in Palmis bi de Eider (hüüt Pahlen), Heliganstade, Razzispurg (Ratzborg), Aldinburg (Oldenborg in Holsteen), Michilinburg (Mekelnborg), Stood, Lismona (Lesum), Wildishusin, Bremen, Ferde (Veern), Ramsola (Ramßel) un Fresia (Freesland) geev. Aver de in Ferde, so schrifft he, weer nich so beröhmt.
Wenn du Latiensch kannst, kannst di den Adam sien Böker ok originaal ankieken:

Afrika:
Afrika is en Eerddeel, wat in’n Süden vun de Middellannsche See liggt. In’n Westen vun Afrika is de Atlantik, in’n Oosten sünd de Indisch Ozean un de Arabisch Halfinsel.
Tallenkram:

Amerika:
Dat Wort Amerika is vun Amerigo Vespucci sien Naam afleet (1454 - 1512). He hett verklaart, dat de Eerddeel, den Christoph Kolumbus funnen harr, nich identisch mit Indien oder Asien is.
De eersten Inwahners weern för 12.000 (?) Johrn na Amerika kamen. De Kinnskinners vun jüm sünd de Indianers. De eerste Europäer, wat ca. 1000 (?) n.Chr. Amerika funnen hett, weer Leif Eriksson (Wikinger).
Amerika warrt as Naam bruukt för:

Asien:
Asien is de Deel vun Eurasien wat liggt in'n Ossen. As Traditschoon warrt Europa un Asien as kulturell verschillige Eerddelen sehn. De Ural-Bargen, de Ural-Fluss, dat Kaspisch Meer, de Kaukasus un dat Swarte Meer sünd de Grenz zwischen Europa un Asien.

Australien:
Australien is en Land ("Commonwealth of Australia") in’n Nordwessen vun Niegseeland un in’n Söden vun Indonesien, Oosttimor un Papua-Niegguinea. De Fläck vun’t Land is 7,686,850 km². Australien is dat süstgrotste Land vun de Eer. Australien liggt op den Eerddeel, de ok den Naam Australien hett. 
Australien hett 23.625.600 Inwahner (Stand: Dezember 2014). De Premierminister is siet September 2015 Malcolm Turnbull. De Hööftstadt is Canberra (siet 1927), de gröttsten un bekanntesten Städer sünd Sydney (4 Mio. Inwahners), Melbourne (3,4 Mio. Inwahners), Brisbane (1,4 Mio. Inwahners), Perth (1,2 Mio. Inwahners) un Adelaide (1,1 Mio. Inwahners). 
Amtsspraak is Engelsch, Natschonalfierdag is de 26. Januar.

Afghanistan:
Afghanistan is en Staat in Zentralasien, dat an Iran, Turkmenistan, Usbekistan, Tadschikistan, China un Pakistan grenzt. Afghanistan is 652.864 km² groot. 26,8 Mio Lüüd leevt in dat Land. De Bargen vun den Hindukusch (7.500 m) un dat Sefid Kuh reckt över de grotste Deel vun dat Land hen. In’n Süüdosten is en Ebene mit de Hilmendsee an'e Grenz to’n Iran. De Hööfdstadt is Kabul. Annere wichtige Städer sünd Kandahar, Herat, Baghlan un Jalalabad.
Historie.
Afghanistan is in’n Johr 1747 vun Achmed Schah Durrani grünnt wurrn.
Na de Terroranslääg vun'n 11. September 2001 in’e USA fung de USA an, dat Talibansystem, wat dor al siet 1995 inricht' weer, to störten. Ok de Terrororganisatschon El Kaida mit ehrn Anföhrer Osama bin Laden, de dor togange weer, is Teel vun de US-Operatschonen wurrn. Mit Hülp vun de oppositschonelle Noordallianz is dat Land erovert wurrn. In en internatschonale Konferenz in Bonn is Hamid Karsai as Övergangspräsident insett un een internatschonal Schutztrupp upstellt worrn.
Kiek ok nah bi de List vun de Städer in Afghanistan.
Provinzen.
Siet 2004 is Afghanistan opdeelt in 34 Provinzen.

Ankara:
Ankara is de Hööftstadt vun de Törkie. Is al ut de Römertiet, dor heet dat noch "Ancyra". Later weer dat ok "Angora" nöömt.
De Stadt hett 4.104.387 Inwahner (2008) un is dormit nah Istanbul de tweetgröttste Stadt vun dat Land. 

Athen:
Athen (greeksch "Αθηναι" = Athinai) hett sien Naam vun de greeksche Göttin Athene un is de Hööftstadt vun Grekenland. De Stadt liggt in dat Küstenflachland van den Äginetischen Golf.Twüschen den 156 m hogen Kalkfelsen mit de Akropolis un den 277 m hogen Lykabettos-Felsen breedt sik dat Hüsermeer van de ne'e Stadt ut. In de Tiet van de Türkenherrschap över Grekenland (15.-19.Jh.) weer Athen to enen Oort ahn Bedüden afsunken. Eerst mit dat Upstahn van dat ne'e Grekenland vör 170 Jahren wurr Athen wedder de Middelpunkt van dat kulturelle un weertschapliche Leven. Neven de Ruinen ut de olen Tieden wurnn ne'e moderne Regeergeböden, de Universität, de Technische Hoochschool un vele Museen upboot.Up de sünnigen, breden Straten is unbannig veel Verkehr un darum is de Luft in Athen so öwel as in kuum ene annere europääsche Grootstadt. Groot-Athen is mit de Havenstadt Piräus tosamenwussen un besteiht
ut 88 Gemeenden mit rund veer Millionen Inwahners. Dat sünd gode 37 % van de 11,3 Millionen Greken.
De Akropolis is dat Wahrteken van Athen. Dat Ingangsdoor sünd de Propyläen. Well dar dörgeiht, kann den Nike-Tempel, den Parthenon un dat Erechtheion bewunnern. To Föten van de Akropolis liggt dat ole Theater ut de Antike. Wietere beröhnte Geböden sünd dat Odeon, de Theseustempel un dat ole Königsslott, dat vandagen as Parlamentsgeböde deent. To enen Besöök in Athen höört up jeden Fall en Bummel dör dat Ooltstadtviddel mit den Naam Plaka.
In dat Panathinaikos-Stadion funnen 1896 de eersten Olympischn Spele van de Neetiet statt. För de Olympiade 2004, de na Athen inberopen wurr, muss en groot neet Stadion boot weern.
Historie.
Athen is - mit de Verfaat vun Solon un denn de Reform vun Kleisthenes - de eerste Demokratie in de Historie wesen. Beamte wurrn dör dat Los funnen ellers wählt, de meesten Ämters sünd tiedlich limiteerd wesen. Prominente Politiker, de dör ehr Macht de Demokratie bedrohen, kunnen na Afstimmen tiedlich limiteerd in'ne Verbannung schickt warrn (Ostrakismos, up Platt: „Schörengericht“).
To Anfang vun dat 19. Johrhunnert is dat instmaals so mächtige Athen bloots noch en lütt Dörp wesen. In'n greekschen Unafhängigkeitskrieg gegen dat Osmanisch Riek wurrn grote Delen vun de Akropolis toschannen maakt, as dat törksche Munitschonsdepot, dat dar leeg, exploderen de. De eerste greeksche König, Otto I. ut dat Huus Wittelsbach, hett Athen to'n Hööftstadt utbuen laten un hett vele klassizistisch Hüüs in'n Updrag geven.

Antarktika:
Antarktika is de Eerddeel, wat bi den geograafschen Süüdpool vun de Eer in de Eerdregion von de Antarktis liggt. Füürland an de Süüdspitz vun Süüdamerika is de neegste Punkt vun en anner Eerddeel. De Antarktis höört nümms, aver en poor Länner beansprookt Delen vun’n Eerddeel.
Tyypsch för Antarktika sünd de Iesbargen un Pinguinen. De poor Minschen, de in düsse Region sünd, leevt in Polarstatschonen, de vun de verscheedenste Länner upboot worrn sünd.
Hüüt is dat bannig koolt in Antarktika. Geiht bit ünner -88 °C. In de Iestiet is dat wohl noch köller ween. Aver fröher, so in de Tiet vun de Sauriers, dor weer dat nich so koolt, vun wegen, dat de Eerddeel to de Tiet in annere geograafsche Breden legen hett. Dor geev dat Bööm un sogor Saurier in de Antarktis. De hüng dormols ok noch mit Süüdamerika un Afrika un Indien tosamen. Düsse grote Eerddeel warrt hüüt Gondwana nöömt.

Atom:
En Atom is en lütt Deelken. De Naam kümmt vun dat greeksche "άτομος" (átomos), wat so veel heet as "kanns nich tweimaken".
Dat weer al de greeksche Philosoph Demokrit, de sik en Kopp mookt harr, vun wat de Saken nu so mookt sünd. He harr sik vörstellt, he hett en Stück Materie, to'n Bispeel en Stück Holt. Dat haut he denn in sien Gedanken in twee Stücken. De kunn he obers wieder tweimooken. Obers denn, so harr he dacht, kann dat jo nich jümmers so wiedergahn. Wenn de Stücken ganz lütt sünd un denn noch lütter, denn heurt dat op mit dat tweimaken. Un dat sünd denn de Atomens. Anner Philosophen harrn sik dat anners denkt un meenen, dat allens ut Füür, Water, Luft un Eer besteiht.
Eerst as dat so richtig losgüng mit de Chemie, dor keem John Dalton 1808 wedder op de Idee, dat dat Atomen gifft. He stell sik för, dat dat Kuller sünd, de so wat as lütte Armens hebbt. Dormit köönt se sik verbinnen.
Ernest Rutherford hett denn mol Alphastrahlen op Gold schoten. Dorbi is rutkamen, dat de Alphastrahlen tomeist dör dat Gold dör sünd. Een poor obers sünd aflenkt woorn. Un een ganz lütten Deel vun de Strahlen is wedder trüchspegelt woorn. Dor wüss he, dat so en Goldatom meist nix is. Vakuum seggt de Physikers ok dorto. Un denn noch ’n lütten Karn. De is positiv opladen. Un üm den Atomkarn rüm suust de Elektronens.
Dat mit de Elektronens, de dor rumsuust, hett denn Nils Bohr nich slapen laaten un he mook sik ok en Vörstelln vun de Atomens. 
Hüüt hebbt wi düsse Vörstelln:
Vun wegen de Protonens un de Neutronens un de Quarks is dat ok, dat en Atom denn doch tweimookt warrn kann. Dat passert bi de Radioaktivität. Un besünners bi de Karnopspaltung, wat in Karnkraftwarken un Atombomben passert. Vun datwegen kanns egentlich gor nich mehr seggen dat en Atom en Atom is, as Demokrit dat meent harr. Ober nu hebbt wi dat Woord al över tweedusend Johr un nu blifft dat dorbi.

Anion:
Een Anion (n.) is een Ion, wat negativ oplaadt is. Dat heet tomeist, dat dat een Atom is, wo een ellers ok mehr Elektronens tokaamen sünd.
Bispeel: 
Gifft ook Moleküle, wo Anionen maakt, to'n Bispeel ward ut H2 SO4 (Swevelsüür) SO4 2-, wenn dor de beiden Protonens (H+) utneiht, vun wegen dat de Swevelsüür jo een Süür is. 
Bi een Elektrolys wannert de Anionen na de Anood, wat de Pluspol is. Dorvun heet se ook Anionen.
Kiek ok bi Chemie - Periodensystem - Kation - Solt

Aanten:
Aanten sünd Vagels, de to de Familie vun de Aantenvagels (Anatidae) tohören doot. In de Systematik vun de Vagels weert de Unnerfamilien vun Prickelsteertaanten (Oxyurinae) un vun de echten Aanten (Anatinae) Aanten nömmt. Wo wi in de Umgangsspraak meist "Aanten" to seggt, dat sünd de Grauen Aanten ("Anas platyrhynchos"). Se höört to dat Geslecht vun de „Aanten an sik“ ("Anas"), de nu wedder en Deel vun de Swemmaanten utmaakt. Se sünd in Düütschland in Stadt un Land allerwegens tohuse. Blangen de Swemmaanten höört noch de Tribus Malacorhynchini (Rosenohr-, Salvadoriaant), Dükeraanten (Aythyini) un Seeaanten un Saagsnavels (Mergini) to de Anatinae. De Stippelaanten ut Australien seht woll just so ut, as wi us Aanten vorstellen doot, man sünd ut Grünnen vun de Morphologie ehrder verwandt mit de Echten Göse un de Swöne. Liekers weert se "Aanten" nömmt. Dat kümmt in de Familie vun de Aantenvagels fökener vör. Ok bi de Tribus Merganettini weet Forschers nich for wiss, ob se to de Halfgöse, oder man doch to de Swemmaanten rekent weern mütt. Ok de Piepgöse, de vunwegen ehr Utsehn mank de Aantenvagels vun Forschers as primitiv ankeken weert, erinnert bannig an Aanten un weert vundeswegen in de Engelsche Spraak ok "Whistling duck" nömmt.
Dat Heken von de Aanten warrt "Arpel, Draak, Wedik" oder "Woort" nöömt. 
Wo de Aanten leven doot un wat ehre Kennteken sünd.
Aanten sünd sunnerlich Watervagels, tomeist wat lüttjer, as de Verwandten Swöne un Göse. Se hefft ok en Hals, de wat körter is. Aanten leevt in Sööt- un ok in Soltwater.
Wo de Minschen Aanten for bruken doot.
De Feddern weert för de Puuch bruukt, besünners de Dunen. De Eier warrt af un an ok to’n Backen bruukt. Dat Fleesch is wat fetter as bi dat Hohn un smeckt fein. Ok de Chinesen hebbt dat mit de Aanten in de Köök. Besünners goot is de Pekingaant, wo de Huut opplustert warrt un besünners kross is. Huusaanten weert allerwegens in'e Landweertschop holen.
Systematik.
De Systematik vun de Aantenvagels, de hier unner steiht, hollt sik an Kear, 2005, un böört ok Stippelaanten, Prickelsteertaanten un Halfgöse in den Stand vun Unnerfamilien:

Araabsche Spraak:
De araabsche Spraak (op Araabsch: اللغة العربية) is en semitsch Spraak un so is dat nah mit de Hebrääsche Spraak verwandt. Araabsch warrt in de Nahoost un in Noordafrika snackt, un ook en beten an de Küst vun Noordoostafrika (Dschibuti un Eritrea). Araabsch is ok de hillige Spraak vun’n Islam un en Spraak vun de Vereente Natschonen.
De Spraak-Code is codice_1 oder codice_2 (seggt ISO 639).
